---
layout:     post
title:      "Hajdeger - otvorenost i događaj"
subtitle:   "...otvorenost otvorena konačnošću našeg bitka..."
date:       2016-1-3
author:     "Helios Apollo"
header-img: "img/post-bg-03.jpg"
---

<blockquote class="head-quote">
Bog može to. Al' kako čovek može<br/>
kroz usku liru da ga prati sam?<br/>
Njegova kob je razdor. Gde se glože<br/>
želje, tu nije Apolonov hram.<br/><br/>
Pesma, po tebi, nije molben ton,<br/>
žudnja za nečim što postići mogu;<br/>
pesma je bivstvovanje. Lako bogu.<br/>
Al` kad mi jesmo? I kada će on <br/><br/>
zemlju i zvezde tvome biću dati?<br/>
Ljubav tu malo znači, možda plah,<br/>
mladiću, glas ti mami - moraš znati<br/><br/>
zaboraviti pesmu. Biti gluv.<br/>
Istinske pesme drukčiji je dah.<br/>
Dah oko ničeg. Lahor u bogu. Ćuv.<br/><br/>
(Rajner Marija Rilke, Soneti Orfeju, Prvi deo, III)
</blockquote>

<p>Intepretacije Hajdegera najčešće idu u jednu od dve krajnosti: ili se tvrdi da <em>bitka</em> ima zahvaljujući <em>tubitku</em> (ovakve interpretacije su sve više passé), ili se tvrdi da je otvorenost <em>tubitka</em> posledica nekakvog mističnog <em>bitka</em>, čiji smisao niko ne razume (osim pojedinih plaćenih hajdegerologa koji to ponekada slute u magnovenju). Teorije "mističnog bitka" svodi se na ideju da je bitak izmešteno središe, trajni nepomični centar koji se uvek povlači. Teško je u ovakvim intepretacijama izbeći svođenje <em>bitka</em> na povlašćeno <em>bivstvujuće</em>, koje nikako ne možemo da spoznamo. Upravo ovu vrstu intepretacija Hajdeger je kritikovao u svojoj knjizi <em>Uvod u metafiziku</em>, gde insistira da <em>bitak</em> ima vrlo određeno značenje. U toj knjizi Hajdeger je uspeo da objasni šta mislimo kada kažemo da nešto jeste, i to na (samo) nešto preko 200 strana. (Po mom mišljenju, to je veoma velik uspeh). I ne samo to: uspeo je da pokaže kako smo došli do toga da baš <em>to</em> mislimo kada kažemo da nešto jeste. U jednoj rečenici <em>pod pojmom bitak danas podrazumevamo postojanost</em>. Biti znači postojati (istrajavati), i, kao postojanost, bitak se suprotstvlja prividu i nastajanju. (Ovakva interpretacija bitka je, prema Hajdegeru, pad u odnosu na predsokratovace.)</p>
<p>Kako Hajdeger izbegava ove dve krajnosti? Tako što, pored <em>bitka</em> i <em>tubitka</em>, uvodi treći termin: <em>događaj</em> (Ereignis). <em>Događaj</em> otvara otvorenost <em>tubitka</em> kroz koju se <em>bitak</em> ispoljava, to je susret <em>tubitka</em> i <em>bitka</em>. U knjizi <em>Uvod u metafiziku</em> Hajdeger se ne bavi eksplicitno <em>događajem</em>. Setimo se da su predavanja <em>Uvod u metafiziku</em> održana 1935. godine, godinu dana pre početka pisanja <em>Doprinosa filozofiji</em> u kojima <em>događaj</em> postaje centralni motiv njegovog mišljenja. Ipak, <em>Uvodu u metafiziku</em> nam daje nagoveštaje.</p>
<blockquote>Neskrivenost se dešava jedino u onoj meri u kojoj je iznosi delo: delo reči kao poezija, delo kamena kao skulptura ili hram, delo reči kao mišljenje, delo polisa kao mesta istorije koji sve ovo temelji i čuva.</blockquote>
<p>Prvi nagoveštaj je da se otvaranje otvorenosti nikada ne dešava naprosto samo od sebe. Neskrivenosti je potrebno da se uspostavi kroz delo koje <em>bitak</em> dovodi pre <em>tubitak</em>. Ovu ideju Hajdeger je detaljno razradio u <em>Izvoru umetničkog dela</em> gde navodi načine uspostavljanja istina, načine na koji se otvara otvorenost.</p>
<blockquote>Jedan način na koji se istina uspostavlja ... je kroz postavljanje u [umetničko] delo. Drugi način na koji se istina pojavljuje je kroz akt osnivanja države. Još jedan način na koji se istina pojavljuje je kroz blizinu bivstvujućeg koje nije obično bivstvujuće već je bivstvujuće koje je naviše u bitku. Još jedan način na koji se utemeljuje istina je kroz suštinsku žrtvu. Takođe, način na koji nastaje istina je kroz zapitanost mislioca, koji, kao neko ko misli bitak, imenuje ono što je najvrednije pitanja. Nauka, nasuprot ovome, nije originalni događaj istine, već se uvek razvija u domenu istine koji je već unapred otvoren.</blockquote>
<p>Istina (neskrivenost) za Hajdegera nije datost koja večno ostaje takva kakva jeste, već je uspovljena kroz delo. Nova dela uspostaviće nove neskrivenosti. Otud <em>bitak</em> ima istoriju, a mi imamo <em>aktivnu ulogu</em> u istoriji bitka.</p>
<p>Primeri toga su očigledni. Recimo, kada je Kandinski 1910. počeo da slika apstraktne slike, ne samo da je naslikao odlične slike, već je i promenio značenje pojmova "slika", "slikati", "gledati sliku"... Stvorio je novi stil, a to znači <em>način na koji su nam bivstvujuća data</em> (svet).</p>
<p>(Ovakvom razumevanju istorije uspostavljanja istine suprotstavljaju se (pogrešne) interpretacije Fukoa, prema kojima istina nastaje spontano u mreži odnosa moći, a mi u tome imamo samo pasivnu ulogu. Naravno, sam Fuko je više puta naglašavao značaj aktivne uloge u otporu odnosima moći, posebno potencijal koji imaju "lokalne akcije", na primer u <a href="http://monoskop.org/images/f/f1/Foucault_Michel_1971_1977_Revolutionary_Action_Until_Now.pdf">"Revolutionary Action:'Until Now'"</a>)</p>
<p>Ovo nas dovodi do drugog nagoveštaja: </p>
<blockquote>Ukupna zapadna tradicija i, u skladu sa tim, razumevanje bitka koje je i danas dominantno sumirani su u sintagmi <em>bitak i vreme</em>... Zašto baš vreme? Zato što je, u začetku zapadne filozofije, <em>perspektiva koja vodi</em> razumevanje bitka postala vreme, ali <em>na takav način</em> da ta perspektiva <em>kao takva</em> još uvek ostaje skrivena. Ako je <em>ousia</em>, a to znači stalna prisutnost, na kraju postala fundematalno razumevanje bitka, šta je onda neskriveni temelj ... [razmevanja bitka] drugo nego vreme?</blockquote>
<p>Perspektiva za razumevanje <em>bitka</em> o kojoj Hajdeger govori je vreme. Naravno, ne vulgarna interpretacija vremena koja polazi od pojma sadašnjosti, prošlost određuje kao "ne-više-sada", a budućnost kao "još-ne-sada". Takva interpretacija vremena dovela je do razumevanja <em>bitka</em> kao postojanja (stalne prisutnosti). Vreme o kom Hajdeger govori je konačnost <em>tubitka</em>. Naime, <em>tubitak</em> je suštinski otvoren, <em>bitak</em> <em>tubitka</em> je ekstatički, on je uvek izvan samog sebe. Prolazi kroz serije metastabilnih stanja. Dok god jeste, <em>tubitak</em> ima otvorene mogućnosti i jednu od njih, najličniju, najsigurniju i uvek najneizvesniju, krajnju, <em>mogućnost da ostane bez mogućnosti</em>, da prestane da bude (tako Hajdeger definiše smrt). Jedino stabilno stanje u kome <em>tubitak</em> može da bude je da bude mrtav, odnosno da ne bude. Na taj način, <em>tubitak</em> je u stalnom bitku-ka-smrti, <em>tubitak</em> umire svaki dan. (Naravno, smrt ne treba razmenti kao preminuće - ljudi najčešće umru mladi, a onda nastave da žive do duboke starosti.) Konačnost <em>tubitka</em> je ontološka krivica, manjkavost bitka i upravo ona otvara <em>tubitak</em>.</p>
<p>Ovde vidimo radikalnost Hajdegerove intepretacije <em>bitka</em>: trenutno dominantno razumevanje <em>bitka</em> kaže da je <em>bitak</em> trajan i da ga mi pasivno susrećemo. Hajdeger kaže da je naš susret sa <em>bitkom</em> (a time i bitak sam: tubitak "je <em>mesto</em> koje je neophodno bitku da bi se bitak otvorio", ili, još jezgrovitije "tubitak je tu bitka") <em>konačan</em> i uslovljen našom konačnošću i da mi u tom susretu uzimamo <em>aktivnu ulogu</em>. Naravno, to ne znači da mi izmišljamo bitak.</p>